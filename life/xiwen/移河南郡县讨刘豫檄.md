---
author: 胡闳休 岳飞 岳珂
---

<div class="heti heti--vertical">

# 移河南郡縣討劉豫檄

胡閎休作 岳飛發布 岳珂整理收集 1136

契勘：劉豫竊居汴都，僭稱偽號，舊蒙任使，累忝台臣，是宜圖報國家，執節效死；乃敢背棄君父，無天而行。以祖宗涵養之恩，翻為仇怨；率華夏禮義之俗，甘事腥羶。紫色餘分，擬亂正統，想其面目，何以臨人？方且妄圖襄漢之行，欲窺川蜀之路，專犯不韙，自速誅夷。我聖朝厄運已銷，中興在即，天時既順，人意皆諧。所在皆賈勇之夫，思共快不平之忿。今王師已盡壓淮泗，東過海沂，驲騎交馳，羽檄疊至。故我得兼收南陽智謀之士，提大河忠孝之人，仗義以行，乘時而動。金洋之兵出其西，荊湖之師繼其後。雖同心一德，足以吞彼圉之梟群；

然三令五申，豈忍殘吾宋之赤子。爾應陷沒州縣官吏兵民等，無非本意，諒皆脅從，屈於賊威，歸逃無路。我今奉辭伐罪，拯溺蘇枯，惟務輯安，秋毫無犯。徜能開門納款，肉袒迎降，或願倒戈以前驅，或列壺漿而在道，自應悉仍舊貫，不改職業，盡除戎索，咸用漢條。如或執迷不悟，甘為叛人，嗾桀犬以吠堯，詈獵師而哭虎，謹當躬行天罰，迅掃凶頑，禍並宗親，辱及父祖，掛今日之逆黨，遣千載 之惡名。順逆二途，早宜擇處。兵戈既遙，雖悔何追，謹連黃榜在前，名令知悉。

</div>
