---
author: 隋文帝杨坚
---

# 隋文帝伐陈檄

> date: 589

原校云：悦，西魏永熙三年卒。隋伐陈，以侯莫、陈颖为行军总管，悦当作颖。梅鼎祚云：《隋书》颖本传，颖从秦王俊出鲁山道伐陈。又《秦王俊传》：俊为山南道行军元帅，督三十总管屯汉口，为上流节度。则此檄称寡人乃秦王俊，如晋王广檄陈江总等称寡人也。今以属秦王，然不晓何人笔耳。）

夫文轨未同，江湖致阻，风云密迩，良用依然。肇岁犹寒，想如宜也。经始戎务，念以劳怀。寡人肃禀天策，爰征不庭，悬旌秣马，今次枫岸。夫时有盛衰，运有兴灭。积德必庆延後嗣，长恶则祚不及远。陈氏往因际会，窃有金陵，顼承立，遽相屠害。叔宝嗣伪，弥复忍虐。沈酗日增，内荒愈甚。雕墙峻宇，加锦绣于土木；严刑酷法，陷人物于涂炭。谏士丧身，元良箝口。无道之极，自古罕闻。有一于此，何可不灭？斯皆公等所悉，素匪寓言。我皇诞膺灵命，光临大宝，再辟乾坤，重悬日月。历代逋诛之寇，旷古不羁之民，感我仁风，咸沐至道。唯彼吴越，犹未革心。主上义存字小，含以宽大，冀能抚肓彼民，守其封域。而穷凶极暴，日就月将，士庶无聊，人神共愤。乞师继轨，献款相寻，愍彼黎元，实兴我役。已有别诏，止废伪主之身；此外士民，咸从荡涤。西自巫峡，东达沧海，巨舰覆波涛，楼船出云雾。瓜步、六合，当腹心之冲，渚宫、汉口，据上游之势，曲江镇扬，据其要津，铁马介夫，千群万队，攘袂扼腕，唯所用之。彼国兵士，多少备见，以寡御众，理在非敌，救首救尾，将何以及？况复士无斗心，人怀二志，身虽擐甲，情在倒戈。假使穰苴更生，孙武犹在，亦不能施其智略，况异昔日者乎？往者吕梁之师，一举歼灭；淮南之地，二旬悉平。彼之将帅，皆奔走之馀，何可用也！世公早涉戎旅，备经征行，安危之势，如近目前，得丧之机，若观掌内。以国家今日之盛，伪主若犹可全，为其展效，容复可尔？江东难立，有识同知，陈氏必亡，贤愚共见。天之所废，谁能兴之？既无所成，徒自倾覆。夫毒蛇螫手，壮士断腕，岂不惜其肌骨？所存者大也。公若转祸为福，因机立功，翻然奋飞，共弘大业，则江东士众，免于锋刃之苦，天下生民，欣然太平之世。公当位极台鼎，福延子孙，爰及宗族，咸加荣宠。岂与夫不识天命，拒我王师，举死扶伤，履涉膏血，同年共日而语哉！斯皆肝膈至言，成败大理。幸非可惑，宜早图之。
