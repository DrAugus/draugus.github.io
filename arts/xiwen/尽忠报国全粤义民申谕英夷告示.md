---
author: false
---

<div class="heti heti--vertical">

# 盡忠報國全粵義民申諭英夷告示

1841年6月7日

諭爾逆犬羊知悉：

查爾英夷素習，豺狼成性，搶奪為強，即前明倭寇之黨。我天朝曾經將爾誅滅，因大洋各屬國，求我皇上准其通商，我皇上體天地好生之德，容爾狗邦通商交易。爾不過貪利而來，有何知識？爾之貪利，猶畜生之貪食，不知法度，不知禮義。爾試攬鏡自照，爾模樣與畜生何異？不過能言之禽獸而已。何知忠孝節義？何知禮義廉恥？爾雖有羽毛、大呢，非我湖絲，焉能織造？雖有花邊、鬼頭，非我紋銀、白鉛，焉能鑄成？其餘各物，皆學我天朝法度。天朝茶葉、大黃各樣藥材，皆爾狗邦養命之物，我天朝若不發給，爾等性命何在？爾不思報我天朝厚恩，反加仇害，用鴉片煙害我百姓，騙我銀錢，爾畜邦素不食此物，何以毒我天朝？

皇上聞而震怒，特派欽差大臣林公，除盡鴉片之害。先期出示，令爾繳煙免罪。爾畜類尚知畏罪繳煙，所以奏知我皇上，賞爾畜類大黃、茶葉。爾畜類不知感恩，竟然不領，又不具甘結。爾既枉稱厲害，何以不敢在林大人任內攻打廣東？竄去浙江，殘害定海百姓，又往天津，妄遞呈詞。爾如果真有冤抑，何不早遞呈詞？何以先擾定海，後到天津？可見爾明知罪重，不能解救，不得已妄捏誑詞，希圖欺騙。不料貪相琦善，受爾蒙蔽，代爾轉達天聽。我皇上好生為德，一時聽信，撤去各省兵丁，饒爾狗命，不開槍砲。爾果認真恭順，何以不將定海退還，回廣東聽候查辦？乃仍在廣東騷擾，仍在各洋遊奕？貪相琦善受爾蒙混，撤沙角、橫檔之兵，攔阻眾軍，不開砲火，縱爾竄入內河。爾勾引無父無君之徒，作為漢奸，從中作亂，爾不過使錢哄買而已，有何長處？爾既妄稱知兵，何不專用爾英夷交戰？今用我國人為漢奸，非爾英狗之能。我天朝素行仁義，不忍製造此等毒物，豈似爾等畜邦，專以搶奪為生？爾船隻堅固，炮火慘烈，火箭威猛，除此三物，更有何能？爾等畜類，不知自量，妄稱強盛。爾前日所佔砲台，所用火箭等物，全不中用，可見爾等畜類，亦無才能。其時我鄉義民，約齊數百鄉村，同時奮勇，滅盡爾等畜類，爾若果有能，就不該轉求廣州府（指知府餘保純）苦勸我們義民，使之罷兵。

今各鄉義民既饒爾等之命，爾又妄自尊大，出此不通告示，爾不過孽畜而已，竟敢為上憲，又妄稱曉諭百姓。爾知百姓二字作何解？一派混帳，可惱之至！我們義士爺爺，爾畜生竟敢稱我百姓。即爾妄言寬容，試思誰寬容誰？爾前月船隻不動，我兵何難將爾焚燒？爾上砲台，我兵何難架炮轟擊？特寬容爾等，留爾一線生路，而尚反言寬我百姓耶？爾全以假仁假義，哄騙於我，謂不敢加害，何以屢屢騷擾？一片誑言，焉能騙我？爾裝模作樣，假殺一二騷擾之人，希圖賣好，用計騙我。伺我不知防備，爾遂乘時攻我，我們又受爾患。爾又賣弄能幹，以恐嚇我們。豈知爾之伎倆，我們早已盡知。爾既言戰法，與爾陸戰，或陣戰，或馬站，或水戰，或步戰，爾仗火砲狂烈，則爾炮幾斤，我炮幾斤，兩下對放，看誰炮厲害。其餘排刀槍，亦可兩下對仗，看是誰勝。若言水戰，則爾等將船退出虎門，候我百日後，造就船隻，與爾海外對仗，果能勝我，方為利害。爾一味勾買恐嚇，即算爾狗之能乎？我天朝鴻慈寬厚，不忍即誅，大將軍金枝玉葉，諸大臣厚德君子，眾官員盡皆忠厚慈祥，非真無能也。特憐爾等身同畜類，性本無知，豈有人與獸鬥之理？故任爾猖狂。今且不用官兵，專用鄉民，非我們不仁，爾害我鄉村，傷我男婦，不得不與畜類同鬥。我現在全粵鄉民數千百萬之多，大村富厚者，接濟小村兵糧餉草，亦有義士將資備器械，有熟悉水勢陸路者，各有百萬之眾。志切同仇，恨聲載道。若不滅盡爾畜，誓不俱生。爾若不退出虎門，自有千百燒船妙法，燒爾片帆不返。不但現在船上畜類，全行燒盡，兼要滅爾狗國。我義士爺爺，不論男女，每人出錢十文，便足以造船隻、修戰具，滅爾等有餘矣。我們義士受天朝二百餘年豢養之恩，今日若不誅盡英夷，便非人類。

爾殺害我鄉百姓，大干天和，又將各棺骸盡行殘毀，各廟神佛俱受災殃，正為天怒人怨之時，鬼神之所不容。爾如不信，試看前者大班剌利圖佔澳門，立刻身死；律勞卑闖虎門，旋即憂懼死；馬刺臣暗中播弄，是年亦死；其慣賣鴉片之曼益，鬼使神差，令其自刎而死。此等之人，個個難逃天譴，何況爾等今日大逆不道，豈能逃去天網耶？即如現在爾等船隻，或遭風火，或陷河洲，樣樣俱是天意。爾所用火箭，全然無用，分明鬼神護佑我們。畜生若再逆天，是得罪上蒼，天上雷神，何難將爾義律等立刻殛死？何難以雷火燒盡爾等兵船？何難一陣狂風，掀翻船隻，將爾等葬諸魚腹？況且於今並不用驚動天神，即用我等義民，便足以滅盡爾等畜生，上為天神洩憤，下為冤鬼出氣。不用官兵，不用國帑，自己出力，殺盡爾等豬狗，方報我各鄉慘毒之害也。白麥、憂畢，平日何等強橫，如今二人已被我們義民，輕施手段，將他擒住，碎屍萬段。爾等更有何樣本領，敢犯我們，我們何難一鼓而擒，將爾剿滅耶？

爾所用漢奸，皆我天朝犯法之徒，或殺人逃去，或舞文弄弊，平日極無本事，天朝所屢棄不用者，爾乃重用之，此等人乃忘恩負義之徒，既負于我，必負于爾，將來此等人在爾處從中作事，將爾殺盡，亦不可知。爾花錢購買，養活此等人物，豈不大愚可笑？爾等佔據內河，強梁霸道，不過要在此通商，好賣鴉片煙，豈知買賣要人情願，如今我們不願與爾交易，爾偏要求人，羞也不羞？爾之貨物，我們很不希罕，我們要買貨物，自有恭順各國同我交易，貨物多得很，何必定與爾交易耶？爾如今如此可惡，我們痛恨已極，若不殺盡爾等豬狗，便非頂天立地男子漢。我們一言既出，萬不折回，一定要殺，一定要砍，一定要燒死爾等。就請人勸我，亦必不依，務必要剝爾之皮，食爾之肉，方知我們利害也。特先示諭爾義律、馬里遜、顛地、擔拒等，及各無父無君漢奸知之。本應措詞雅馴，因畜類不通文字，故用粗俗之言，淺淺告諭。爾畜類急宜悔罪自首，面縛跪求，庶分別首從，不忍全誅。如再延緩，後悔何及。特諭。

</div>
