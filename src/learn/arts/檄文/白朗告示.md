---
author: false
pageInfo: false
toc: false
---


<div class="heti heti--vertical">

# 白朗告示

<a href="#" title="1914年3月16日">中華民國3年</a>于河南省荊紫關

中原扶漢軍大都督白，為佈告事：

照得我國自改革以來，神奸主政，民氣不揚，雖托名共和，實勵行專制。本都督輟耕面太息者久之，用是糾合豪杰，為民請命。惟起事之初，無地可據，無餉可資，無軍可恃，東馳西突，為地方累，此亦時勢之無可如何，當亦爾商民人等所共知共諒者也。往歲大軍過境，未嘗過於傷害，爾商民等輸助義餉，似亦粗知大義。大都督深為嘉慰。不料狼心狗肺，以德為怨。迨大軍去後，我軍土之陣亡掩埋玆土者，乃競髮塚開棺，剝衣焚屍，實屬慘無人道。已不以人道待人，而欲人以人道待之，難矣。此次之來，我軍士皆痛心疾首，感欲鏟除，寸草不留，以泄前憤。經本大都督再三誥誡，始獲保全爾等生命。僅焚燒房屋，以示薄懲。夫雨露所以施恩，雷霆所以示威，不有雷霆之威不知雨露之恩，爾商民等思孽由自作，無徒致怨本大部督為也。嗣後本軍過境，爾商民等但能簞壺迎師，不抗不逃，本大都督亦予以一律保護，決不燒殺。仰即通知。此佈。

</div>
