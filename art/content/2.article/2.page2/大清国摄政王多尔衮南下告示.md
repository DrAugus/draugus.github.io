---
author: 爱新觉罗·多尔衮
---

# 大清国摄政王多尔衮南下告示

## 一

<div class="heti heti--vertical">

順治二年

大清國攝政王令旨：諭南朝官紳軍民人等知道。

曩者，我國欲與爾明和好，永享太平，屢致書不答，以至四次深入，期爾朝悔悟，豈意堅執不從，不必論也。

且天下者，非一人之天下，有德者居之。軍民者，非一人之軍民，有德者主之。我今居此，為爾朝雪君父之仇，破釜沉舟，一賊不滅，誓不返撤。所過州縣地方，有能削髮投順，開誠納款，即與爵祿，世守富貴。如有抗拒不遵，大兵一到，玉石俱焚，盡行屠戮，有誌之士，正於功名立業之秋，如有失信，將何以服天下乎？

義兵之來，為爾等複君父仇，非敵百姓也，今所誅者，惟闖賊。官來歸者，復其官，民來歸者，復其業。必不爾害。

</div>

## 二

<div class="heti heti--vertical">

順治二年五月

大清國攝政叔父王令旨，曉諭河南、南京、浙江、江西、湖廣等處文武官員軍民人等知道：

爾南方諸臣，當明朝崇禎皇帝遭難，陵闕焚毀，國破家亡，不遺一兵、不發一矢、不見流賊一面，如虎藏穴：其罪一也。

及我兵進剿，流賊西奔，爾南方尚未知京師確信，又無遺詔擅立福王：其罪二也。

流賊為爾大仇，不思征討，而諸將各自擁眾，擾害良民，自生反側，以啟兵端：其罪三也。

惟此三罪，天下所共憤、王法所不赦。予是以恭承天命，爰整六師，問罪征討。

凡各處文武官員，率先以城池地方投順者，論功大小各升一級；梗命不服者，本身受戮，妻子為俘。

倘福王悔悟前非，自投軍前，當釋其前罪，與明朝諸王一體優待。其福王親信諸臣，早知改過歸誠，亦論功次大小。

檄到之處，民人毋得驚惶奔竄，農商照常安業，城市秋毫無犯，鄉村安堵如故。但所用糧料草束，俱須預備運送軍前。

兵部作速發牌，出令各處官員軍民人等及早互相傳說，毋得遲延，致稽軍務。

特茲曉諭，咸使聞知。

</div>

## 三

<div class="heti heti--vertical">

欽命定國大將軍豫王令旨，諭南京等處文武官員軍民人等悉知：

餘奉聖旨，統領大兵勘定禍亂，順者招撫，逆者剿除。大兵到處，兵不血刃。官員齎捧敕印來降，不次優擢者有之、照舊供職者有之。民間秋毫無犯，產業安堵如故。

昨大兵至維揚城內，官員軍民攖城固守；予痛惜民命，不忍加兵，先將禍福諄諄曉諭。遲延數日，官員終於抗命；然後攻城屠戮，妻子為俘。是豈餘之本懷！蓋不得已而行之。

嗣後大兵到處，官員軍民抗拒不降，維揚可鑑！

夫人皆天地所生，逆命之徒欲死，則宜自盡，何得貽累生靈！

本朝承天之眷，遇戰必勝、攻城必克，諒爾等聞之熟矣。雖然耀德必觀兵，仁義招撫，天時人事，洞然可鑑。

今福王僭稱尊號，沉緬酒色、信任僉壬，生民日瘁。文臣弄權，只知作惡納賄；武臣要君，惟思假威跋扈。上下離心，生民塗炭極矣。

予念至此，感嘆不已！故奉天伐罪，救民水火，合行曉諭。

</div>
