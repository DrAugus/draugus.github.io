---
author: 龚春台
date: 1906-12-04
pageInfo: false
---

<div class="heti heti--vertical">

# 中華國民軍起義檄文

龔春台 1906-12-04

黃帝紀元四千六百零四年，歲次丙午十月吉日，中華國民軍南軍革命先鋒隊都督龔，奉中華民國政府命：

照得韃虜，原係東胡異族，遊牧賤種。自漢、隋、唐、宋以來，久為我中華漢族之寇仇。有明末造，韃虜逞其兇殘悍惡之性，屠殺我漢族二百餘萬，據我中華，竊我神器，奴淪我同胞。我黃帝神明之胄四百兆之眾，隸於奴界，巳二百六十年於茲！漢族為亡國之民，中華隸犬羊之宇，凡我叔伯昆仲諸姑姊妹，曷任傷心。太平天國起義師於廣西，誓必驅逐韃虜，恢復中華，以雪滅國之恥。乃曾國藩、胡林翼等，不明大義，罔識種界，認盜為父，呼賊作君；竭湘軍全力，自戕同種，致使漢族得恢而複堙，胡氛將滅而又振。湘人之罪，涸洞庭之水，不能洗其汙；擬衡岳之崇，不能比其惡。凡我湘人，實無以對於天下！今者言清種界，特興討罪之師，率三湘子弟，為天下先，冀雪前恥，用效先驅。特數韃虜十大罪惡，昭告天下，以申撻伐。

韃虜逞其兇殘，屠殺我漢族二百餘萬，竊據中華，一大罪也。

韃虜以野蠻游牧之劣種，蹂躪我四千年文明之祖國，致列強不視為同等，二大罪也。

韃虜五百餘萬之眾，不農不工，不商不賈，坐食我漢人之膏血，三大罪也。

韃虜妄自尊大，自謂天女所生，東方貴胄，不與漢人以平等之利益，防我為賊，視我為奴，四大罪也。

韃虜挾「漢人強，滿人亡」之謬見，凡可以殺漢人之勢，制漢人之死命者，無所不為，五大罪也。

韃虜久失威信於外人，致列國乘機侵佔要區，六大罪也。

韃虜為借外人保護虜廷起見，每以漢人之權利贈給外人，且謂「與其給之家奴，不若贈之鄰邦」，七大罪也。

韃虜政以賄成，官以金賣，致政治紊亂，民生塗炭，八大罪也。

韃虜於國中應舉要政，動以無款中止，而官中宴飲，頤和園戲曲，動費數百萬金，九大罪也。

韃虜假頒立憲之文，實行中央集權之策，以削漢人之勢力，冀固虜廷萬世帝王之業，十大罪也。

其餘種種罪惡，不能盡書。特舉大略，以昭天討。

凡我漢族同胞，無論老少男女農工商兵等，皆有殲滅韃虜之責任。務各盡爾力，各抒爾能，以速成掃除醜夷、恢復漢家之鴻業。至現在為虜廷官吏者，宜革面反正，出郊相迎；若仍出曾、胡之故智，為虜出力者，以韃虜視之，殲殺無赦！現在為虜廷將弁營勇者，宜聞風回應，倒戈相向；若仍效湘軍之故智，死力相杭者，以韃虜視之，殲殺無赦！本督師建立義旗，專以驅逐韃虜，收回主權為目的。凡本督師所到之處，即漢族恢復之處，農工商賈，各安其業，不稍有犯；外國人之生命財產，竭力保護，不稍有犯；教堂教民，各安其堵，不稍有犯。當知本督師只為同胞謀幸福起見，毫無帝王思想存於其間，非中國歷朝來之草昧英雄，以國家為一已之私產者所比。本督師於將來之建設，不但驅逐韃虜，不使少數之異族專其利權；且必破除數千年之專制政體，不使君主一人獨享特權於上；必建立共和民國，與四萬萬同胞享平等之利益，獲自由之幸福。而社會問題，尤當研究新法，使地權與民平均，不致富者愈富，成不平等社會。此等幸福，不但在韃虜宇下者所未夢見，即歐美現在人民亦未能完全享受。凡我同胞，急宜竭力以掃除腥膻，建立樂國。須知中國者，中國人之中國；漢族者，世界最碩大最優美之民族；被韃虜奴隸之，宰割之，天下之恥，孰有過於此者？！況韃虜用意險惡，自咸、同以來，利用以漢人殺漢人之手段，當鋒刃、禦炮彈者，漢人；論功行賞、握要權、執大政者，則仍滿人。我漢人何罪，當為滿奴？！漢人何劣，當被韃虜食其肉而吸其血？！故韃虜一日不殲滅，即主權一日不收回，漢族一日不存活。今政府已立，大漢即興，韃虜罪惡貫盈，天所不佑。凡我漢族，宜各盡天職，各勉爾力，以速底韃虜之命，而贊中華民國之成功。用申大義，佈告同胞，急急如律令！檄。

</div>
