---
author: 孙文
date: 1916-05-09
---

<div class="heti heti--vertical">

# 第二次討袁宣言

孫文 <a href="#" title="（1916年）5月9日">中華民國5年</a>

文自癸丑討逆之師失敗以還，不獲親承我父老昆弟之教誨者，於今三年矣。奸人竊柄，國論混淆，文於是時亦殊不樂以空言與國人相見。今海內喁喁有望治聲矣，文雖不敏，固嘗為父老昆弟所屬役，復自顛沛不忘祖國者，則請繼今一二為國人談也。

文持三民主義甘有餘年，先後與國人號呼奔走，期以達厥志。辛亥武昌首義，舉國應之，五族共和，遂深注於四億同胞之心目。文適被舉為一時公僕，軍書旁午，萬端草創，文所靖獻於國民者，固甚恨不能馨其悃忱。然國號改建，紀元維新，且本之真正民意以頒布我民國約法，其基礎不可謂不已大定。故清帝退位，南北統一，文乃辭職，介舉袁氏於參議院。蓋信其能服從大多數之民心，聽義師之要求，以贊共和，則必能效忠民國，踐履約法，而昭守其信誓也。當南北兩方情志未孚時，文嘗任調和，躬至北京，並有「願袁氏十年為總統」之宣言。何期袁氏逆謀終不自掩，殘殺善良，弁髦法律，壞社會之道德，奪人民之生計。文故主興討賊之師，所以維國法而伸正義，成敗利鈍所不計也。袁氏既挾金錢勢力，肆用詐術，而逆跡未彰，國人鮮悟，以致五省撓敗，而袁氏之惡乃益逞矣。

文雖蟄居海外，而憂國之志未嘗少衰。以為袁氏若存，國將不保；吾人既主討賊，而一蹶不振，非只暴棄，其於謀國亦至不忠。故亟圖積極進行之計，輒與諸同志謀之。顧敗喪之餘，群思持重，緩進之說，十人而五。還視國中，則猶有信賴袁氏而策其後效者；有以為其鋒不可犯，勢惟與之委蛇而徐圖補救者；有但幸目前之和平，而不欲有決裂之舉者。文以為此皆有所執持，而其心理上之弱點，則袁氏皆得而利用之，以逞其欲，此文期期所不敢認以為適道者也。袁氏果於是時解散國會，公然破毀我神聖莊嚴之約法，諸民權制度隨以俱盡。文謂袁氏已有推翻民國、及身為帝之謀，而莫之敢信；而虧節墮行、為倀為偵之敗類，且稍稍出矣。文於是痛心疾首，決以一身奮鬥報我國家，乃遂組織中華革命黨，為最嚴格之約束，將盡掃政治上、社會上之惡毒瑕穢，而後復納之約憲之治。兩年以來，已集合多數之同志。其入內地經營進行者，皆屢仆屢起，不憚舉其個人之自由權利、生命財產而犧牲之，以冀奠我區夏。孤行其自信力，而不敢求知於人人，猶之辛亥以前之中國同盟會也。歐戰既起，袁氏以為有隙可乘，不惜暴其逆謀，托始於籌安會，偽造民意，強迫勸進。一人稱帝，天下騷然，志士仁人汗喘相告，而吾同志益愈奮勵，冒死以進。滇、黔獨立，文意豁然。至乃昔所不知，今皆競義，德鄰之樂，詎復可已。頻年主持，益審非謬。

顧獨居深念，以為袁氏怙惡，不俟其帝制之招揭；保持民國，不徒以去袁為畢事。討賊美舉，尤當視其職志之究竟為何，其所表示尊重者為何，其策諸方來與建設根本者為何，而後乃有犧牲代價之可言，民國前途，始有攸賴。今獨立諸省通電，皆已揭櫫民國約法以為前提，而海內有志後援、研求國是者，亦皆以約法為衡量。文殊慶幸此尊重約法之表示，足證義軍之舉，為出於保衛民國之誠。袁氏破壞民國，自破壞約法始；義軍維持民國，固當自維持約法始。是非順逆，區以別矣。夫約法者，民國開創時國民真意之所發表，而實賴前此優秀之士，出無量代價以購得之者也。文與袁氏無私人之怨，違反約法，則願與國民共棄之；與獨立諸省及反袁諸君子無私人之惠，尊重約法，則願與國民共助之。我國民亦既一致自愛其寶，而不為獨夫民賊之所左右，則除惡務盡，對於袁氏必無有所姑息。以袁氏之詐力絕人，猶不能不與帝制同盡，則天下當不復有襲用其故智之人。

至袁氏今日勢已窮蹙，而猶徘徊觀望，不肯自歸於失敗，此固由其素性貪利怙權，至死不悟。然見乎倡議者之有派別可尋，竊疑黨爭未弭，覬覦其猜忌自紛，而不能用全力以討賊。殊不知鬩牆禦侮，淺人審其重輕，而況昔之政爭，已成陳跡。今主義既合，目的不殊，本其愛國之精神，相提攜於事實，見仇者雖欲有所快，無能幸也。今日為眾謀救國之日，決非群雄逐鹿之時，故除以武力取彼凶殘外，凡百可本之約法以為解決。共和之原，甚非野心妄人所得假借者也。文始意以為既已負完全破壞之責，故同時當負完全建設之責。今茲異情，則張皇補苴，收拾時局，當世固多賢者。苟其人依約法被舉，而不由暴力詐術以攫取之，則固與國民所共承者也。民國元首，只有服務負責之可言，而非有安富尊榮之可慕，國民當共喻斯義。文之所持，凡皆以祈向真正之和平，故雖嘗以身當天下之沖而不自借也。

文自束髮受書，知憂國家，抱持民族、民權、民生三大主義，終始不替；所與游者，亦類為守死善道之士。民國成立，五族共和，方幸其目的之達。乃袁氏推翻民國，以一姓之尊而奴視五族，此所以認為公敵，義不反兵〔顧〕。今是非已大白於天下之人心，自宜猛厲進行，無遺一日縱敵之患，國賊既去，民國始可圖安。若夫今後敷設之方，則當其事者所宜一切根據正確之民意，乃克有濟。文自審立身行事，早為天下共見，末俗爭奪權利之念，殆不待戒而已除。惟忠於所信之主義，則初不為生死禍福而少有屈撓。袁氏未去，當與國民共任討賊之事；袁氏既去，當與國民共荷監督之責，決不肯使謀危民國者復生於國內。唯父老昆弟察之！

</div>
