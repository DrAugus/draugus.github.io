---
author: 魏徵
---

# 为李密檄荥阳守郇王庆文

早挹芳猷，未谐披展，甚为尧伫，兴寝增劳，寒势转严，比得清吉，及处危城，无乃忧悴。自猜狂嗣位，多历岁年，剥削黔黎，涂毒天下。琼室瑶台之丽，未极骄奢，糟邱酒池之荒，非为淫乱。加以违忠臣之谏，从妇人之言，杀戮忠良，科税无已。是以猬毛而起，豹变其文，共举义旗，同翦凶虐。今者屯营巩洛，开发太仓，赈恤饥羸，或从充健。吴戈电照，隶首算而无穷；冀马云屯，宏羊计而难尽。是以八方并凑，万里俱来，莫不期入关以亡秦，争渡河而灭纣。东穷海岱，南洎江淮，凡厥遗黎，承风慕义。唐公起兵黎（疑作晋）阳，军临灞岸，三秦父老，千里犒师，协义同心，共为犄角。元宝藏武阳兴义，即取黎阳，燕赵之郊，来苏成咏。唯荥阳一郡仍独守迷。爰以宗盟，尚疑衔璧，敬陈针药，冀愈膏肓。

夫微子纣之长兄，亲实为重；项伯籍之季父，戚乃非疏。然其去朝歌而处周，背西楚而归汉，岂不眷恋宗祊，留连骨肉？但为识宝鼎之迁移，知神器之先改，河决不可壅，树颠不可维，所谓元览通人，明鉴君子者矣。而王之先代，家住山东，本姓郭氏，乃非杨族。只为宿与隋朝，颇有勋旧，遂得预沾磐石，名在葭莩。娄敬之与汉高，殊非血允；吕布之于董卓，良异天亲。芝焚蕙叹，事不同此。又王之昏主，心若豺狼，储忿同胞，乃甚沈阏。惟勇及谅，咸罄甸师。魏文之毒任城，汉武之鸩河献，假使宗祧是一，疏不间亲，况乃族类为非，有何疑阻？王之为臣，无所献纳，不能曲突徙薪，除烦去惑，致令四海鼎沸，百姓乱麻，高垒深沟，自固而已。藩屏之寄，岂若是乎？欲免大责，其可得也？为王计者，莫若举城从义，开门送款，识畿知变，足为美谈，乃至子孙，长守富贵。今王世充屡被摧破，偷存漏刻；段达等东都窘迫，自救无聊。世充朝亡，彼便夕死。又江都荒酣酒色，流湎忘归，内外崩离，人情怨愤。上江米船，皆被抄截，士卒饥馁，半粟不充，事切析骸，义均煮弩。举烽火于骊山，诸侯莫至；浮胶船于汉水，还日未期。近得朱粲启词，锐师百万，已破襄阳，总帅熊罴，沿流东下，克期指日，定灭江都。分项籍于五侯，切王莽于千段，王独守孤城，援绝千里，糇粮之计，仅有月馀，弊卒之多，才盈数百，何以恃赖，欲相抗拒？求枯鱼于市肆，即事未遥，因归雁以运粮，竟知何日？然城中豪杰，王之腹心，思杀长吏，将为内应。只恐祸生匕首，衅起萧墙，枉以七尺之形，徒偿千金之购，可为寒心，可为酸鼻者也。今貔貅百万，马首欲东，惟待王世充破了，鼓行东迈，梯冲乱舞，鼓角潜鸣，笑虢叔之死焉，悲襄阳之噍类。南阳守𬺈，封侯之事杳然；东门逐猎，临刑之叹何晚？深相爱惜，裂帛裁书，幸可三思，自求多福。