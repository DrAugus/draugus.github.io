---
author: 陈琳
pageInfo: false
toc: false
---



# 为袁绍檄豫州

<div class="heti heti--vertical">

# 讨曹檄文

陳琳　東漢

蓋聞明主圖危以制變，忠臣慮難以立權。是以有非常之人，然後有非常之事；有非常之事，然後立非常之功。夫非常者，固非常人所擬也。

曩者，強秦弱主，趙高執柄，專制朝權，威福由己；時人迫脅，莫敢正言；終有望夷之敗，祖宗焚減，汙辱至今，永為世鑒。及臻呂后季年，產，祿專政，內兼二軍，外統梁、趙；擅斷萬機，決事省禁；下陵上替，海內寒心。於是絳侯、朱虛興兵奮怒，誅夷逆暴，尊立太宗；故能王道興隆，光明顯融：此則大臣立權之明表也。

司空曹操：祖父中常侍騰，與左悺、徐璜並作妖孽，饕餮放橫，傷化虐民。父嵩乞匄攜養，因贓假位；輿金輦璧，輸貨權門；竊盜鼎司，傾覆重器。操贅閹遺丑，本無懿德；僄狡鋒俠，好亂樂禍。

幕府董統鷹揚，掃除兇逆。續遇董卓，侵官暴民，於是提劍揮鼓，發命東夏，收羅英雄，棄瑕取用。故遂與操同諮合謀，授以裨師；謂其鷹犬之才，爪牙可任。至乃愚佻短略，輕進易退；傷夷折衂，數喪師徒。幕府輒復分兵命銳，修完補輯，表行東郡領袞州刺史，被以虎文，獎成威柄，冀獲秦師一剋之報。而操遂承資跋扈，恣行凶忒，割剝元元，殘賢害善。

故九江太守邊讓：英才俊偉，天下知名；直言正色，論不阿諂；身首被梟懸之誅，妻拏受灰滅之。自是士林憤痛，民怨彌重；一夫奮臂，舉州同聲。故躬破於徐方，地奪於呂布；彷徨東裔，蹈據無所。幕府惟強幹弱枝之義，且不登叛人之黨，故復援旌擐甲，席捲起征。金鼓響振，布眾奔沮。拯其死亡之患，復其方伯之位。則幕府無德於兗土之民，而大有造於操也。

後會鑾駕返旆，群賊亂政。時冀州方有北鄙之警，匪遑離局；故使從事中郎徐勛，就發遣操，使繕修郊廟，翊衛幼主。操便放志：專行脅遷，當御省禁；卑侮王室，敗法亂紀；坐領三臺，專制朝政；爵賞由心，刑戮在口；所愛光五宗，所惡滅三族，群談者受顯誅，腹議者蒙隱戮；百僚鉗口，道路以目；尚書記朝會，公卿充員品而已。

故太尉楊彪：典歷二司，享國極位。操因緣睚眥，被以非罪；榜楚參并，五毒備至；觸情任忒，不顧憲綱。又議郎趙彥：忠諫直言，義有可納，是以聖朝含聽，改容加錫。操欲迷奪時權，杜絕言路，擅收立殺，不俟報聞。又梁孝王先帝母昆，墳陵尊顯；桑梓松柏，猶宜肅恭；而操帥將校吏士，親臨發掘，破棺裸屍，掠取金寶。至今聖朝流涕，士民傷懷！

操又特置發丘中郎將，摸金校尉，所過隳突，無骸不露。身處三公之位，而行盜賊之態，污國害民，毒施人鬼！加其細政慘苛，科防互設；罾繳充蹊，坑阱塞路；舉手挂網羅，動足觸機陷：是以袞、豫有無聊之民，帝都有吁嗟之怨。歷觀載籍，無道之臣，貪殘酷烈，於操為甚！

幕府方詰外姦，未及整訓；加緒含容，冀可彌縫。而操豺狼野心，潛包禍謀，乃欲摧撓棟梁，孤弱漢室；除滅忠正，專為梟雄。往者伐鼓北征公孫瓚，強寇桀逆，拒圍一年。操因其未破，陰交書命，外助王師，內相掩襲。會其行人發露，瓚亦梟夷，故使鋒芒挫縮，厥圖不果。今乃屯據敖倉，阻河為固，欲以螳螂之斧，御隆車之隧。

幕府奉漢威靈，折衝宇宙；長戟百萬，驍騎千群；奮中黃、育獲之士，騁良弓勁弩之勢；并州越太行，青州涉濟漯；大軍汎黃河以角其前，荊州下宛葉而犄其後；雷震虎步，並急虜廷，若舉炎火以炳飛蓬，覆滄海以沃熛炭，有何不滅者哉？又操軍吏士，其可戰者，皆出自幽、冀，或故營部曲，咸怨曠思歸，流涕北顧。其餘袞、豫之民，乃呂布、張楊之餘眾，覆亡迫脅，權時苟從；各被創夷，人為讎敵。若回旆反徂，登高崗而擊鼓吹，揚素揮以啟降路，必土崩瓦解，不俟血刃。方今漢室陵遲，綱維弛絕；聖朝無一介之輔，股肱無折衝之勢；方畿之內，簡練之臣，皆垂頭搨翼，莫所憑恃；雖有忠義之佐，脅於暴虐之臣，焉能展其節？又操持部曲精兵七百，圍守宮闕，外託宿衛，內實拘執，懼其篡逆之萌，因斯而作。此乃忠臣肝腦塗地之秋，烈士立功之會，可不勗哉？

操又矯命稱制，遣使發兵。恐邊遠州，郡過聽給與，違眾旅叛，舉以喪名，為天下笑，則明哲不取也。即日幽、并、青、冀四州並進。書到荊州，便勒見兵，與建忠軍協同聲勢。州郡各整義兵，羅落境界，舉武揚威，並匡社稷，則非常之功於是乎著。

其得操首者，封五千戶侯，賞錢五千萬。部曲偏裨將校諸吏降者，勿有所問。廣宣恩信，班揚符賞，布告天下，咸使知聖朝有拘迫之難。如律令。

</div>
