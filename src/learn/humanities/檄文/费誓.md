---
author: false
pageInfo: false
toc: false
---



<div class="heti heti--vertical">

# 費誓

周書

公曰：「嗟！人無譁，聽命！徂茲淮夷、徐戎并興，善敹乃甲胄，敿乃干，無敢不吊。備乃弓矢，鍛乃戈矛，礪乃鋒刃，無敢不善。今惟淫舍牿牛馬，杜乃擭，穽乃阱，無敢傷牿。牿之傷，汝則有常刑。馬牛其風，臣妾逋逃，無敢越逐；只復之，我商賚汝。乃越逐不復，汝則有常刑。無敢寇攘：逾垣墻，竊馬牛，誘臣妾，汝則有常刑。甲戌，我惟征徐戎。峙乃糗糧，無敢不逮；汝則有大刑。魯人三郊三遂，峙乃楨干；甲戌，我惟筑。無敢不供；汝則有無餘刑，非殺。魯人三郊三遂，峙乃芻茭，無敢不多；汝則有大刑。」

</div>

