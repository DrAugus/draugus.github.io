---
author: 杨秀清 萧朝贵
---

> 奉天討胡檄布四方諭

<div class="heti heti--vertical">

# 奉天讨胡檄

杨秀清　萧朝贵　太平天国 1852年

眞天命太平天囯禾乃師贖病主左辅正軍師東王楊、右弼正軍師西王箫，爲奉天討胡，檄布四方，若曰：嗟爾有众，明聽予言！予惟天下者，上帝之天下，非胡虏之天下也；衣食者，上帝之衣食，非胡虜之衣食也；子女民人者，上帝之子女民人，非胡虜之子女民人也。

慨自滿洲肆毒，混乱中囯，而中囯以六合之大，九州之衆，一任其胡行，而恬不爲怪，中囯尚得爲有人乎？妖胡虐焰燔蒼穹，淫毒穢宸極，腥風播於四海，妖氣慘於五胡，而中囯之人，反低首下心，甘爲臣僕，甚矣哉！中囯之无人也！

夫中囯首也，胡虜足也；中囯神州也，胡虜妖人也。中囯名爲神州者何？天父皇上帝真神也，天地山海，是其造成，故從前以神州名中囯也。胡虜目爲妖人者何？蛇魔“閻羅妖”邪鬼也，韃靼妖胡，惟此敬拜，故當今以妖人目胡虜也。

奈何足反加首？妖人反盜神州？驅我中囯悉變妖魔？罄南山之竹簡，寫不盡滿地淫汙；決東海之波濤，洗不淨彌天罪孽！

予謹按其彰著人間者，約略言之：

夫中囯有中囯之形像，今滿洲悉令削髮，拖一長尾於後，是使中囯之人變爲禽犬也。中囯有中囯之衣冠，今滿洲另置頂戴，胡衣猴冠，壞先代之服冕，是使中囯之人忘其根本也。

中囯有中囯之人倫，前僞妖康熙，暗令韃子一人管十家，淫亂中囯之女子，是欲中囯之人盡爲胡種也。中囯有中囯之配偶，今滿洲妖魔，悉收中囯之美姬，爲奴爲妾，三千粉黛，皆爲羯狗所汙；百萬紅顏，竟與騷狐同寢，言之慟心，談之污舌，是盡中囯之女子而玷辱之也。中囯有中囯之制度，今滿洲造爲妖魔條律，使我中囯之人無能脫其網羅，無所措其手足，是盡中囯之男兒而脅制之也。中囯有中囯之語言，今滿洲造爲京腔，更中囯音，是欲以胡言胡語惑中囯也。凡有水旱，略不憐恤，坐視其餓莩流離，暴露如莽，是欲使中囯之人稀少也。滿洲又縱貪官污吏，布滿天下，使剝民脂膏，士女皆哭泣道路，是欲我中囯之人貧窮也。官以賄得，刑以錢免，富兒當權，豪傑絕望，是使我中囯之英俊抑鬱而死也。凡有起義與復中囯者，動誣以謀反大逆，夷其九族，是欲絕我中囯英雄之謀也。滿洲之所以愚弄中囯，欺侮中囯者，無所不用其極，巧矣哉！

昔姚弋仲，胡種也，猶戒其子襄，使歸義中囯；苻融亦胡種也，每勸其兄堅，使不攻中囯。今滿洲乃忘其根源之醜賤，乘吳三桂之招引，霸佔中囯，極惡窮凶。予細查滿韃子之始末，其祖宗乃一白狐、一赤狗，交媾成精，遂產妖人，種類日滋，自相配合，並無人倫風化。乘中囯之無人，盜據中夏，妖座之設，野狐升據；蛇窩之內，沐猴而冠。我中囯不能犁其窟而鋤其穴，反中其詭謀，受其淩辱，聽其嚇詐，甚至庸惡陋劣，貪圖蠅頭，拜跪於狐群狗黨之中。今有三尺童子，至無知也，指犬豕而使之拜，則艴然怒。今胡虜猶犬豕也，公等讀書知古，毫不知羞？昔文天祥、謝枋得誓死不事元，史可法、瞿式耜誓死不事清，此皆諸公之所熟聞也。予總料滿洲之衆不過十數萬，而我中囯之衆不下五千余萬，以五千余萬之衆，受制於十萬，亦孔之醜矣！

今幸天道好還，中囯有復興之理，人心思治，胡虜有必滅之徵。三七之運告終，而九五之真人已出。胡罪貫盈，皇天震怒，命我天王肅將天威，創建義旗，掃除妖孽，廓清中夏，恭行天罰。言乎遠，言乎邇，孰無左袒之心，或爲官，或爲民，當急揚徽之志！甲胄干戈，載義聲而生色；夫婦男女，攄公憤以前驅。誓屠八旗，以安九有。特詔四方英俊，速拜上帝，以獎天衷。執守緒於蔡州，擒妥歡於應昌。興復久淪之境土，頂起上帝之綱常。其有能擒狗韃子咸豐來獻者，或能斬其首級來投者，又有能擒斬一切滿洲胡人頭目者，奏封大官，決不食言：蓋皇上帝當初六日造成之天下，今既蒙皇上帝開大恩，命我主天王治之，豈胡虜所得而久亂哉！

公等世居中囯，誰非上帝子女？倘能奏天誅妖，執蝥孤以先登，戒防風之後至。在世英雄無比，在天榮耀無疆。如或執迷不悟，保偽拒真，生爲胡人，死爲胡鬼。順逆有大體，華夷有定名，各宜順天，脫鬼成人。公等苦滿洲之禍久矣！至今而猶不知變計，同心戮力，掃蕩胡塵，其何以對上帝於高天乎？

予與義兵，上爲上帝報瞞天之仇，下爲中囯解下首之苦，預期肅清胡氛，同享太平之樂。順天有厚賞，逆天有顯戮。布告天下，咸使知聞。

</div>
