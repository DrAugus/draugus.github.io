---
author: 陈琳
---

<div class="heti heti--vertical">

# 檄吳將校部曲文

陳琳　東漢

年月朔日，子尚書令彧，告江東諸將校部曲及孫權宗親中外：蓋聞禍福無門，惟人所召。夫見機而作，不處凶危，上聖之明也；臨事制變，困而能通，智者之慮也；漸漬荒沈，往而不反，下愚之蔽也。是以大雅君子，於安思危，以遠咎悔；小人臨禍懷佚，以待死亡。二者之量，不亦殊乎！

孫權小子，未辨菽麥，要領不足以膏齊斧，名字不足以洿簡墨。譬猶鷇卵，始生翰毛，而便陸梁放肆，顧行吠主。謂為舟楫足以距皇威，江湖可以逃靈誅，不知天網設張，以在綱目，爨鑊之魚，期於消爛也。若使水而可恃，則洞庭無三苗之墟，子陽無荊門之敗，朝鮮之壘不刊，南越之旍不拔。昔夫差承闔閭之遠跡，用申胥之訓兵，棲越會稽，可謂強矣。及其抗衡上國，與晉爭長，都城屠於勾踐，武卒散於黃池，終於覆滅，身罄越軍。及吳王濞驕恣屈強，猖猾始亂，自以兵強國富，勢陵京城。太尉帥師，甫下滎陽，則七國之軍，瓦解冰冸，濞之罵言未絕於口，而丹徒之刃以陷其胸。何則？天威不可當，而悖逆之罪重也。

且江湖之衆，不足恃也，自董卓作亂，以迄於今，將三十載。其間豪桀縱橫，熊據虎跱，強如二袁，勇如呂布，跨州連郡，有威有名，十有餘輩。其餘鋒捍特起，鸇視狼顧，爭為梟雄者，不可勝數。然皆伏鈇嬰鉞，首腰分離，雲散原燎，罔有孑遺。近者關中諸將，復相合聚，續為叛亂，阻二華，據河渭，驅率羌胡，齊鋒東向，氣高志遠，似若無敵。丞相秉鉞鷹揚，順風烈火，元戎啟行，未鼓而破。伏尸千萬，流血漂樐，此皆天下所共知也。是後大軍所以臨江而不濟者，以韓約馬超逋逸迸脫，走還涼州，復欲鳴吠。逆賊宋建，僭號河首，同惡相救，並為脣齒。又鎮南將軍張魯，負固不恭。皆我王誅所當先加。故且觀兵旋旆，復整六師，長驅西征，致天下誅。偏將涉隴，則建約梟夷，旍首萬里；軍入散關，則群氐率服，王侯豪帥，奔走前驅。進臨漢中，則陽平不守，十萬之師，土崩魚爛，張魯逋竄，走入巴中，懷恩悔過，委質還降；巴夷王朴胡賨邑侯杜濩，各帥種落，共舉巴郡，以奉王職。鉦鼓一動，二方俱定，利盡西海，兵不鈍鋒。若此之事，皆上天威明，社稷神武，非徒人力所能立也。

聖朝寬仁覆載，允信允文，大啟爵命，以示四方。魯及胡濩皆享萬戶之封，魯之五子，各受千室之邑，胡濩子弟部曲將校為列侯將軍已下千有餘人。百姓安堵，四民反業。而建約之屬，皆為鯨鯢；超之妻孥，焚首金城，父母嬰孩，覆尸許市。非國家鍾禍於彼，降福於此也，逆順之分，不得不然。夫鷙鳥之擊先高，攫鷙之勢也；牧野之威，孟津之退也。今者枳棘翦扞，戎夏以清，萬里肅齊，六師無事。故大舉天師百萬之衆，與匈奴南單于呼完廚及六郡烏桓丁令屠各，湟中羌僰，霆奮席卷，自壽春而南。又使征西將軍夏侯淵等，率精甲五萬，及武都氐羌，巴漢銳卒，南臨汶江，搤據庸蜀。江夏襄陽諸軍，橫截湘沅，以臨豫章，樓船橫海之師，直指吳會。萬里克期，五道並入，權之期命，於是至矣。

丞相銜奉國威，為民除害，元惡大憝，必當梟夷。至於枝附葉從，皆非詔書所特禽疾。故每破滅強敵，未嘗不務在先降後誅，拔將取才，各盡其用。是以立功之士，莫不翹足引領，望風響應。昔袁術僭逆，王誅將加，則廬江太守劉勳先舉其郡，還歸國家。呂布作亂，師臨下邳，張遼侯成，率衆出降，還討眭固，薛洪樛尚，開城就化。官渡之役，則張郃高奐舉事立功。後討袁尚，則都督將軍馬延、故豫州刺史陰夔、射聲校尉郭昭臨陣來降。圍守鄴城，則將軍蘇游反為內應，審配兄子開門入兵。既誅袁譚，則幽州大將焦觸攻逐袁熙，舉事來服。凡此之輩數百人，皆忠壯果烈，有智有仁，悉與丞相參圖畫策，折衝討難，芟敵搴旗，靜安海內，豈輕舉措也哉！誠乃天啟其心，計深慮遠，審邪正之津，明可否之分，勇不虛死，節不苟立，屈伸變化，唯道所存，故乃建丘山之功，享不訾之祿，朝為仇虜，夕為上將，所謂臨難知變，轉禍為福者也。若夫說誘甘言，懷寶小惠，泥滯苟且，沒而不覺，隨波漂流，與熛俱滅者，亦甚衆多。吉凶得失，豈不哀哉！昔歲軍在漢中，東西懸隔，合肥遺守，不滿五千，權親以數萬之衆，破敗奔走，今乃欲當禦雷霆，難以冀矣。

夫天道助順，人道助信，事上之謂義，親親之謂仁。盛孝章，君也，而權誅之，孫輔，兄也，而權殺之。賊義殘仁，莫斯為甚。乃神靈之逋罪，下民所同讎。辜讎之人，謂之凶賊。是故伊摯去夏，不為傷德；飛廉死紂，不可謂賢。何者？去就之道，各有宜也。丞相深惟江東舊德名臣，多在載籍。近魏叔英秀出高峙，著名海內；虞文繡砥礪清節，耽學好古；周泰明當世俊彥，德行脩明。皆宜膺受多福，保乂子孫。而周盛門戶無辜被戮，遺類流離，湮沒林莽，言之可為愴然，聞魏周榮虞仲翔各紹堂構，能負析薪。及吳諸顧陸舊族長者，世有高位，當報漢德，顯祖揚名。及諸將校孫權婚親，皆我國家良寶利器，而並見驅迮，雨絕於天，有斧無柯，何以自濟？相隨顛沒，不亦哀乎！蓋鳳鳴高岡以遠罻羅，賢聖之德也。鸋鴃之鳥巢於葦苕，苕折子破，下愚之惑也。今江東之地，無異葦苕，諸賢處之，信亦危矣。聖朝開弘曠蕩，重惜民命，誅在一人，與衆無忌，故設非常之賞，以待非常之功。乃霸夫烈士奮命之良時也，可不勉乎！若能翻然大舉，建立元勳，以應顯祿，福之上也。如其未能，笇量大小，以存易亡，亦其次也。夫係蹄在足，則猛虎絕其蹯；蝮蛇在手，則壯士斷其節。何則？以其所全者重，以其所棄者輕。若乃樂禍懷寧，迷而忘復，闇大雅之所保，背先賢之去就，忽朝陽之安，甘折苕之末，日忘一日，以至覆沒，大兵一放，玉石俱碎，雖欲救之，亦無及已。故令往購募爵賞科條如左。檄到詳思至言。如詔律令。

</div>
