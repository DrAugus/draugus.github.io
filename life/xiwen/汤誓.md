---
author: false
---


<div class="heti heti--vertical">

# 湯誓

伊尹相湯伐桀，升自陑，遂與桀戰于鳴條之野。作《湯誓》。

王曰：「格爾眾庶，悉聽朕言！非台小子敢行稱亂；有夏多罪，天命殛之。今爾有眾，汝曰：『我后不恤我眾，舍我穡事而割正（夏）？』予惟聞汝眾言，夏氏有罪。予畏上帝，不敢不正。今汝其曰：『夏罪、其如台？』夏王率遏眾力，率割夏邑。有眾率怠弗協。曰：『時日曷喪？予及汝皆亡！』夏德若茲，今朕必往。爾尚輔予一人致天之罰，予其大賚汝。爾無不信，朕不食言。爾不從誓言，予則孥戮汝，罔有攸赦。」

湯既勝夏。欲遷其社不可。作《夏社》、《疑至》、《臣扈》。

夏師敗績，湯遂從之，遂伐三朡，俘厥寶玉。誼伯、仲伯作《典寶》。

</div>
