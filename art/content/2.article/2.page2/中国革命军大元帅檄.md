---
author: 孙文
---

<div class="heti heti--vertical">

# 中華革命軍大元帥檄

孫文 <a href="#" title="1914年">中華民國3年</a>

袁賊苦吾國民久矣！世界自有共和國以來，殆未有此萬惡政府危亡禍亂至於此極者也。

清之末造，賊實媚之，以殺吾國人。及其亡而擁兵徼利，至乃要竊總統以和。軍府不忍戰爭之綿延，以為賊本漢族，人情必思宗國，而總統復非帝王萬世之比，俯與遷就，冀其自新；亦以民國初立，舊污未殄，首行揖讓，風示天下，樹之楷模。孰意賊性凶頑，譎詐成習，背誓亂常，妄希非分，假中央集權之名，行奸雄竊國之實。驕兵悍將，騷擾於閭閻；宵小金壬，比周於左右。甚乃賄收報館，賂遺議員，清議銷沉，監督溺職，而嗾殺元勳、濫借外債之禍作矣。

贛、寧釀變，皖、滬、閩、粵、湘、蜀繼之。義師敗衄，賊焰愈張，自是以還，幾於不國。賊兵所至，焚掠為墟，幼女貞孀，供其淫媟。猶復恣意株連，籍沒罔恤，偶涉嫌疑，遽膏鋒刃。人民喪其樂生之心，而賊於此時方論功行賞，以慶太平，蓋自以為帝業之成，而天下莫予毒矣。卒以非法攘攫正式總統，而祭天祀孔，議及冕旒，司馬之心，路人皆見。又其甚者：改毀約法，解除國會，停罷自治，裁併司法，生殺由己，於奪唯私；偵諜密佈於交衢，盜匪縱橫干邑都；頭會箕斂，欲壑靡窮，朋坐族誅，淫刑以逞；礦產鬻而國財空，民黨戮而元氣盡。

軍府艱難締造之共和，以是壞滅無餘。而賊惡盈矣！殉國烈士飲恨於九原，首義勳賢投荒於海外，而覘國者遂以為自由幸福非吾中華國民所應享，此真天下之大恥奇辱也。而吾國民亦偷生視息，莫之敢指。馴此以往，亡國滅種，匪伊異人，國交之危，其見端耳。袁賊妄稱天威神武之日，即吾民降作奴隸牛馬之時，此仁人志士所為仰天椎心，雖肝膽塗疆場、膏血潤原野而不辭也。

軍府痛宗國之陸沉，憤獨夫之肆虐，愛率義旅，誓殄元兇，再奠新邦，期與吾國民更始。中原豪俊，望旆來歸；草澤英賢，聞風斯起。諸袁將吏士卒反正及降者，不次擢賞，勿有所問。若其棄順效逆，執迷不復，大兵既至，誅罰必申，雖欲悔之，晚無及也！

佈告天下，成使聞知。檄到如律令。

</div>
