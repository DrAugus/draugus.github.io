---
author: 陈琳
---

# 为袁绍檄豫州

> 讨曹檄文

盖闻明主图危以制变，忠臣虑难以立权。是以有非常之人，然后有非常之事；有非常之事，然后立非常之功。夫非常者，固非常人所拟也。

曩者，强秦弱主，赵高执柄，专制朝权，威福由己；时人迫胁，莫敢正言；终有望夷之败，祖宗焚减，污辱至今，永为世鉴。及臻吕后季年，产，禄专政，内兼二军，外统梁、赵；擅断万机，决事省禁；下陵上替，海内寒心。于是绛侯、朱虚兴兵奋怒，诛夷逆暴，尊立太宗；故能王道兴隆，光明显融：此则大臣立权之明表也。

司空曹操：祖父中常侍腾，与左悺、徐璜并作妖孽，饕餮放横，伤化虐民。父嵩乞丐携养，因赃假位；舆金辇璧，输货权门；窃盗鼎司，倾覆重器。操赘阉遗丑，本无懿德；僄狡锋侠，好乱乐祸。

幕府董统鹰扬，扫除凶逆。续遇董卓，侵官暴民，于是提剑挥鼓，发命东夏，收罗英雄，弃瑕取用。故遂与操同咨合谋，授以裨师；谓其鹰犬之才，爪牙可任。至乃愚佻短略，轻进易退；伤夷折衄，数丧师徒。幕府辄复分兵命锐，修完补辑，表行东郡领衮州刺史，被以虎文，奖成威柄，冀获秦师一克之报。而操遂承资跋扈，恣行凶忒，割剥元元，残贤害善。

故九江太守边让：英才俊伟，天下知名；直言正色，论不阿谄；身首被枭悬之诛，妻拏受灰灭之。自是士林愤痛，民怨弥重；一夫奋臂，举州同声。故躬破于徐方，地夺于吕布；彷徨东裔，蹈据无所。幕府惟强干弱枝之义，且不登叛人之党，故复援旌擐甲，席卷起征。金鼓响振，布众奔沮。拯其死亡之患，复其方伯之位。则幕府无德于兖土之民，而大有造于操也。

后会銮驾返旆，群贼乱政。时冀州方有北鄙之警，匪遑离局；故使从事中郎徐勋，就发遣操，使缮修郊庙，翊卫幼主。操便放志：专行胁迁，当御省禁；卑侮王室，败法乱纪；坐领三台，专制朝政；爵赏由心，刑戮在口；所爱光五宗，所恶灭三族，群谈者受显诛，腹议者蒙隐戮；百僚钳口，道路以目；尚书记朝会，公卿充员品而已。

故太尉杨彪：典历二司，享国极位。操因缘睚眦，被以非罪；榜楚参并，五毒备至；触情任忒，不顾宪纲。又议郎赵彦：忠谏直言，义有可纳，是以圣朝含听，改容加锡。操欲迷夺时权，杜绝言路，擅收立杀，不俟报闻。又梁孝王先帝母昆，坟陵尊显；桑梓松柏，犹宜肃恭；而操帅将校吏士，亲临发掘，破棺裸尸，掠取金宝。至今圣朝流涕，士民伤怀！

操又特置发丘中郎将，摸金校尉，所过隳突，无骸不露。身处三公之位，而行盗贼之态，污国害民，毒施人鬼！加其细政惨苛，科防互设；罾缴充蹊，坑阱塞路；举手挂网罗，动足触机陷：是以衮、豫有无聊之民，帝都有吁嗟之怨。历观载籍，无道之臣，贪残酷烈，于操为甚！

幕府方诘外奸，未及整训；加绪含容，冀可弥缝。而操豺狼野心，潜包祸谋，乃欲摧挠栋梁，孤弱汉室；除灭忠正，专为枭雄。往者伐鼓北征公孙瓒，强寇桀逆，拒围一年。操因其未破，阴交书命，外助王师，内相掩袭。会其行人发露，瓒亦枭夷，故使锋芒挫缩，厥图不果。今乃屯据敖仓，阻河为固，欲以螳螂之斧，御隆车之隧。

幕府奉汉威灵，折冲宇宙；长戟百万，骁骑千群；奋中黄、育获之士，骋良弓劲弩之势；并州越太行，青州涉济漯；大军汎黄河以角其前，荆州下宛叶而犄其后；雷震虎步，并急虏廷，若举炎火以炳飞蓬，覆沧海以沃熛炭，有何不灭者哉？又操军吏士，其可战者，皆出自幽、冀，或故营部曲，咸怨旷思归，流涕北顾。其馀衮、豫之民，乃吕布、张杨之馀众，覆亡迫胁，权时苟从；各被创夷，人为仇敌。若回旆反徂，登高岗而击鼓吹，扬素挥以启降路，必土崩瓦解，不俟血刃。方今汉室陵迟，纲维弛绝；圣朝无一介之辅，股肱无折冲之势；方畿之内，简练之臣，皆垂头拓翼，莫所凭恃；虽有忠义之佐，胁于暴虐之臣，焉能展其节？又操持部曲精兵七百，围守宫阙，外托宿卫，内实拘执，惧其篡逆之萌，因斯而作。此乃忠臣肝脑涂地之秋，烈士立功之会，可不勖哉？

操又矫命称制，遣使发兵。恐边远州，郡过听给与，违众旅叛，举以丧名，为天下笑，则明哲不取也。即日幽、并、青、冀四州并进。书到荆州，便勒见兵，与建忠军协同声势。州郡各整义兵，罗落境界，举武扬威，并匡社稷，则非常之功于是乎著。

其得操首者，封五千户侯，赏钱五千万。部曲偏裨将校诸吏降者，勿有所问。广宣恩信，班扬符赏，布告天下，咸使知圣朝有拘迫之难。如律令。
